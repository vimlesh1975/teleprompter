पंतप्रधान-भोपाळ/ओटीZXZX
 मतपेढीचं राजकारण देशाला वाळवीसारखं पोखरत असून, यामुळे होणाऱ्या हानीपासून देशाला वाचवणं हेच भाजपाचं उद्दिष्ट असल्याचं प्रतिपादन पंतप्रधान नरेंद्र मोदी यांनी केलं आहे. ते काल मध्य प्रदेशात भोपाळ इथं भाजपा कार्यकर्त्यांच्या महाकुंभ कार्यक्रमात बोलत होते. यावेळ पंतप्रधानांनी काँग्रेसवर जोरदार टीका केली. काँग्रेस संस्कृतीमुळे देशाची अपरिमित हानी झाली आहे, असं त्यांनी सांगितलं. राज्यांशी सहकार्य वाढवण्यावर आणि संघ राज्याची संरचना मजबूत करण्यावर  एकीकडे भाजपा भर देत आहे. तर दुसरीकडे काँग्रेस राज्यांबाबत भेदभाव करत आहे, असं ते म्हणाले. काँग्रेसकडून होणाऱ्या अपप्रचारांना त्यांनी प्रत्युत्तर दिलं. जेवढी चिखलफेक कराल तितक्याचं जोमानं कमळ उमलत राहील, असा टोला पंतप्रधानांनी लगावला. तसंच आता देशात विविध पक्षांशी आघाडी करण्याबरोबरच  काँग्रेस आता बाहेरच्या देशांची मदतही शोधत आहे, असा आरोप पंतप्रधानांनी केला. ZCZC
ट्रम्प-भारत/ओटीआरZXZX
 भारतामध्ये समाज मोठ्या प्रमाणावर मुक्त आहे आणि लक्षावधी लोकांना दारिद्रयाच्या खाईतून बाहेर काढून मध्यमवर्गामध्ये आणण्यात भारताला यश मिळालं आहे, अशी प्रशंसा अमेरिकेचे राष्ट्राध्यक्ष डोनाल्ड ट्रम्प यांनी केली आहे. ते काल संयुक्त राष्ट्रांच्या आमसभेच्या ७३ व्या अधिवेशनात बोलत होते. यावेळी ट्रम्प यांनी इराणवर जोरदार टीका केली. इराणशी अणुकरार रद्द करण्याच्या आपल्या निर्णयाचं त्यांनी समर्थन केलं. तसंच इराण मध्यपूर्वेमध्ये अराजक पसरवत असल्याचा आरोप ट्रम्प यांनी केला. ZCZC
हिमाचल आयआयटी विद्यार्थी सुटका/ओटीZXZX
 हिमाचल प्रदेशात लाहोलच्या डोंगराळ भागात, जोरदार हिमवृष्टी झाल्यामुळे अडकलेल्या आयआयटी रुरकीच्या सुमारे ५० विद्यार्थ्यांची हवाई दलाच्या हेलिकॉप्टरनी सुटका केली. हे सर्व विद्यार्थी गिर्यारोहणासाठी या भागात गेले होते. या सर्वांना लष्कराच्या मदत शिबीरामध्ये हलवण्यात आलं आहे. लाहोल इथं काही परदेशी पर्यटकांसह ५०० जण अडकून पडले असल्याचं वृत्त आहे. मात्र, हे सर्व सुरक्षित असून, त्यांना हवाई दलाच्या हेलिकॉप्टरच्या मदतीनं परत आणण्याचे प्रयत्न सुरु असल्याची माहिती हवाई दलाच्या अधिकाऱ्यांनी दिली आहे.ZCZC
सर्वोच्च न्यायालय सुनावणी/ओटीZXZX
 सर्वोच्च न्यायालय आज विविध महत्वाच्या प्रकरणांवर सुनावणी करणार आहे. आधारकार्डच्या वैधतेला आव्हान देणाऱ्या याचिकेवर आज सर्वोच्च न्यायालय निकाल देण्याची शक्यता आहे. याचिकाकर्त्यांनी आधार कार्ड  आपल्या गोपनियतेच्या अधिकारांचं उल्लंघन कर असल्याचा दावा केला आहे. यापूर्वी १० मे रोजी न्यायालयानं यावर आपला निर्णय राखून ठेवला होता. बँक खाती, सरकारी योजना, मोबाईल ऑपरेटर यांनाही आधार कार्ड आवश्यक आहे की नाही ते न्यायालयाच्या निर्णयानंतर स्पष्ट होणार आहे. पदोन्नतीमधल्या आरक्षणासंदर्भातही सर्वोच्च न्यायालय आपला निकाल देणार आहे.ZCZC
राफेल-जावडेकर/फाईलZXZX
        भारतीय हवाई दलाला आणखी बळकट करण्यासाठी विद्यमान भाजपा सरकार राफेल विमान खरेदी कराराबाबत ठाम असून हा व्यवहार पूर्ण करणार असल्याचं केंद्रीय मंत्री प्रकाश जावडेकर यांनी सांगितलं आहे. ते काल मुंबईत वार्ताहर परिषदेत बोलत होते. या कराराबाबत काँग्रेस अध्यक्ष राहुल गांधी यांच्याकडून होणारे आरोप आणि त्यांचं वर्तन लाजिरवाणं म्हणावं लागेल असं जावडेकर यांनी सांगितलं. पंतप्रधानांविषयी राहुल गांधी यांनी जे शब्द वापरले त्याबाबत त्यांच्या वर्तनाचं वर्णन कोणत्या शब्दात करावं, असा प्रश्न त्यांनी उपस्थित केला. गांधी यांची भाषा सभ्यतेच्या चौकटीत बसणारी नाही असं ते म्हणाले. राफेल व्यवहारामध्ये काँग्रेसला रॉबर्ट वद्रा यांचे निकटवर्तीय संजय भंडारी यांना आणायचं होतं त्यासाठीच त्यांनी २०१२ मध्ये हा व्यवहार स्थगित ठेवला, असा आरोप जावडेकर यांनी केला.